<p>
    <b>
        Lukte het om het juiste fragment te kiezen? Dan heb je blijkbaar in je
        geheugen zitten op welke hoogte het originele fragment wordt gespeeld!
        Veel mensen hebben een goed geheugen voor de toonhoogte waarop muziek
        wordt afgespeeld, zeker voor muziek die ze vaak hebben gehoord. Vroeger
        dachten we dat alleen musici dit ‘absolute gehoor’ hadden, maar door
        experimenten zoals deze weten we inmiddels wel beter, ook als gewone
        niet- getrainde luisteraar kan je meer dan je denkt!
    </b>
</p>

<p>
    Mensen met absoluut gehoor kunnen een toonhoogte herkennen zonder
    referentie. Dat wil zeggen dat als je een toon op een piano aanslaat (of op
    een ander instrument speelt), ze kunnen zeggen welke toon het is
    (bijvoorbeeld: "dat was een A"). Absoluut gehoor is een vaardigheid die
    lange tijd werd geassocieerd met groot muzikaal talent, en er werd gedacht
    dat slechts een hele beperkte groep mensen deze vaardigheid bezat. Het
    moeilijke is alleen dat het meten van absoluut gehoor eigenlijk vereist dat
    iemand muziekles heeft gehad. Ga maar na, als het goede antwoord de
    notennaam "A" is, moet je wel weten wat dit betekent. Als je iemand die geen
    muziekles heeft gehad test op absoluut gehoor door ze te vragen naar
    notennamen zullen ze natuurlijk nooit goed scoren op een test.
</p>

<p>
    Om er toch achter te komen of niet-musici absoluut gehoor hebben ontwikkelde
    een groep Canadese wetenschappers in 2003
    <a
        href="https://journals.sagepub.com/doi/full/10.1111/1467-9280.03432"
        target="_blank"
        rel="noopener noreferer"
        >het experiment</a
    >
    waarvan je zojuist een demonstratie hebt gekregen. Ze namen bekende muziek,
    zoals de intro van een populaire tv-serie, en manipuleerden de muziek door
    deze wat hoger of lager dan het origineel af te spelen. En wat bleek: mensen
    konden meestal prima horen welke het origineel was, zelfs als het verschil
    met het origineel maar 1 toon was. Dit experiment liet zien dat absoluut
    gehoor niet is voorbehouden aan een kleine groep hypergetalenteerde musici,
    maar dat veel niet-musici ook een uitstekend geheugen voor toonhoogte
    hebben! En had je er veel fout? Dat kan natuurlijk komen doordat je de
    muziek gewoon niet zo vaak gehoord hebt. We hebben in dit spel fragmenten
    gebruikt van de Nederlandse televisie, maar ook uit bijvoorbeeld Netflix
    series, en die heeft natuurlijk lang niet iedereen gezien. Waarschijnlijk
    scoorde je vooral goed bij de fragmenten die je vaak hebt gehoord.
</p>
